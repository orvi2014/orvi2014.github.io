---
layout: post
title: প্রেস, হাই প্রেস, কাউন্টার প্রেস, কাউন্টার এটাক (পর্ব১)
date: 2018-08-28 13:32:20 +0300
description: কিভাবে কখন প্রেস, হাই প্রেস কাউন্টার প্রেস করতে হয়। # Add post description (optional)
img: p.jpg # Add image post (optional)
tags: [football, theory, Press, High Press, counter attack, counter press, Tactics]
---

আমরা যারা নিয়মিত ফুটবল খেলা দেখি ফুটবলের কিছু শব্দের সাথে আমরা পরিচিত। সেগুলো হলঃ প্রেস, হাই প্রেস, কাউন্টারপ্রেস, কাউন্টার এটাকিং। এইগুলা প্রত্যেকটাই আধুনিক ফুটবলের ইন্টিগ্রাল পার্ট বলা যায়। এর মধ্যে প্রেস এবং কাউন্টার এটাক অনেক পুরনো ট্যাকটিস। সেই তুলনায় কাউন্টার প্রেস এবং হাই প্রেস অপেক্ষাকৃত নতুন।

বর্তমানে সব বড় কোচই কম বেশি পজেশনাল ফুটবল পছন্দ করে। আর এই পজেশনাল ফুটবলের সব থেকে বড় অস্ত্র হল প্রেসিং সিস্টেম। প্রথমে আমরা বুঝার চেষ্টা করি প্রেসিং কি জিনিস? প্রেসিং হল প্রতিপক্ষের উপর একটা টেনসড মোমেন্ট সৃষ্টি করা যাতে বলটা উইন করা যায়। এখন এই টেনসড মোমেন্ট পিচের যে কোন জায়গায় হতে পারে। লো ব্লকে কিংবা হাই পিচে। মনে প্রশ্ন জাগতে পারে, তাহলে প্রেস আর ডিফেন্সের মধ্যে পার্থক্য কি। পার্থক্য হল ইনটেনশন। একটা দল যখন প্রেস করে তারমানে সে যেভাবেই হোক বলটা উইন করবে ফরমেশন ব্রেক করে হোক কিংবা ফরমেশনের ভিতর দিয়ে। অন্যদিকে, যে ডিফেন্স করে সে বেসিক্যালি আপনাকে প্রেস করবে না । আপনাকে লো ব্লকে আসার সুযোগ করে দিবে। এইটা হল ইনটেনশন। তাহলে লো ব্লকে আপনাকে আনলে সুবিধে কি? তখন আপনি বাধ্য হবেন হাই লাইন ডিফেন্স করতে যদি তা না করেন তাহলে মিডের সাথে আপনার ডীফেন্স লাইনের পার্থক্য হয়ে যাবে অনেক বেশি । মোট কথা কোন দল যদি আপনাকে লো ব্লকে টেনে আনে তার মানে  সে আপনাকে কাউন্টার দিবে। এবং কাউন্টার গুলো হবে খুব ডেডলি। কারণ আপনার অর্ধে প্রচুর স্পেস পড়ে আছে। তাই এই সময় আপনি কোন ভাবে ওই সময় বল পজেশন হারাতে পারবেন না। আর এই কারণেই দেখা যায় , পজেশনাল দল গুলো হেভিলি বল পজেশ করতে থাকে ।

ফুটবলীয় দিক থেকে দেখলে আমরা মরিনহোর চেলসি, ইন্টারমিলানঅকে বিবেচনা করতে পারি। এই দুই দলই ওই সময় বল পায়ে খারাপ ছিল। তাই তারা ইনটেনশনালি প্রতিপক্ষকে বল ছেড়ে দিত এবং তাদেরকে ডেকে আনত নিজেদের অর্ধে। আর তাদের ডিফেন্স লাইন থাকত কম্পেক্ট। আপনি ক্রস অথবা কোনভাবে একতা ভুল পাস দিলে আপনাকে শেষ করে দেওয়া হবে এমন নীতি ছিল ।

এইবার আমরা আরো একটু গভীরে যাব। ফুটবল পিচকে অনেকেই জানেন ৩টা লাইনে ব্রেক করা হয়। এটাক, মিড, ডীফেন্স। আর এই ৩ টা লাইনকে আবার দুইটা জোনে ভাগ করা হয় একটা হল ডিপ আরেকটা হল হাই জোন। সব জোনেই চাইলে আপনি আপনার মত করে প্রেস করতে পারবেন। আপনি লো ব্লক দল হলে প্রেস করবেন ডিপ-ডিফেন্সিভ জোনে। আবার পজেশনাল বেসড হলে হাই পিচে প্রেস করা উত্তম। আপনি পিচের সব জায়গায় সাধারনত প্রেস করতে পারবেন না কারণ হল এর জন্য আপনার প্রচুর এনার্জি লাগবে। সবার সেইম স্পিড থাকতে হবে।

এইবার আসি একটা সঠিক প্রেস কিভাবে করতে হবে? প্রেস কোন কোন কোচ সিংগেল প্লেয়ার দিয়ে করে থাকে আবার অনেকে ইউনিট হিসেবে। সব থেকে কার্যকরী হল ইউনিট হিসেবে প্রেস করা। প্রেস করার আগে আপনাকে এবং আপনার সতীর্থদের মানসিকভাবে এইটা নিয়ে প্রস্তুতি সম্পন্ন করতে হবে। প্রেসটা যতটা না ট্যাকতিক্যাল পার্ট তার থেকে বেশি সাইকোলজীক্যাল। আপনাকে প্রেস করার মূল লক্ষ্য থাকে যাতে আপনি সিদ্ধান্তহীনতায় ভুগেন। আপনার সিদ্ধান্ত মিলি সেকেন্ড পরে হলে দেখা যাবে আপনাকে ডিসপোস করে ফেলবে প্রতিপক্ষ। তারমানে আপনাকে যখন প্রেস করা হবে আপনার ভুল করার সম্ভবনা তত বেশি হবে। এখন সেইটা আপনার অর্ধেও হতে পারে আবার প্রতিপক্ষের অর্ধেও হতে পারে। তবে প্রতিপক্ষের অর্ধে করলে নিশ্চয় আপনার গোল খাওয়ার সম্ভবনা আর কমে আসবে ? কি মনে হয় ? ধৈর্য্য ধরুন। উত্তর পাব শীঘ্র।

![press]({{ "/blog/assets/img/press1.png"}}){:class="img-responsive"}


ছবিতে দেখুন একটা ৪-৪-২ সেট আপ ৪-৩-৩ এর বিপরীতে। ৪-৩-৩ দলটা বল পজেশ করছে আর ৪-৪-২ দলটা তাকে প্রেস করছে । আপাত দৃষ্টি দেখে কি মনে হচ্ছে ৪-৪-২ প্রেস করার জন্য রেডি । প্লেয়াররা সব স্পেস কভার দিছে । সব কিছু ওকে। কিন্তু বাস্তবতা হল, আপনি যদি এই অবস্থায় প্রেস করেন প্রতিপক্ষের প্রচুর সম্ভবনা আছে আপনার প্রেস ব্রেক করে ফেলার। আপনার প্রস্তুতি পারফেক্ট না।

কিভাবে ব্রেক করবে জানেন? একটা ব্যাক পাস দিয়ে ব্রেক করবে আর কিছুই না। আপনি যদি বল যার পায়ে আছে তাকে প্রেস করতে যান। সে সঙ্গে সঙ্গে সিবিকে বল ব্যাক পাস দিবে আর সিবিকে আপনি প্রেস করতে গেলে সিবি হাতে দুইটা ফরওয়ার্ড পাসিং লেন খুলে যাবে আপনার প্রেস ব্রেক করার জন্য।

![press2]({{ "/blog/assets/img/press2.png"}}){:class="img-responsive"}


খেয়াল করলে দেখবেন প্রেস করা অবস্থায় সেইটাকে ৪ বনাম ৩ সিচুয়েশন করতে সমর্থ হয়েছে প্রতিপক্ষ। তারমানে হল, আপনি যতক্ষণ না নিউম্যারিক্যাল সুপিরিওটি পাচ্ছেন ততক্ষন প্রেস করা অর্থহীন। ম্মম্ম...। আসলেই কি তাই ? আপনি নিউম্যারিক্যাল সুপিরিওটি না নিয়ে ও প্রেস করতে পারেন যদি আপনার প্রস্তুতি ভাল থাকে। আর সেইটার জন্য আপনাকে যা করতে হবে তা হল ট্র্যাপ সৃষ্টি করতে হবে। প্রথম কাজ উইক লিংক খুজে বের করা ।

দেখুন এই অবস্থায় কিভাবে প্রতিপক্ষের জন্য আমরা ট্র্যাপ সৃষ্টি করব এবং প্রতিপক্ষ বাধ্য হবে আমাদের ট্র্যাপে পড়তে। তার আগে বলে রাখি, এইটা সেট করার জন্য আপনার দলের সব প্লেয়ারকে আপনার সিস্টেম সম্পর্কে ধারনা থাকতে হবে। কারণ ১ জন ভুল করলে আপনার প্রেস ব্রেক হয়ে যাবে।

![press3]({{ "/blog/assets/img/press3.png"}}){:class="img-responsive"}


আমরা সিবির জন্য সামনে স্পেস ছেড়ে দিয়েছি । দেখে মনে হচ্ছে সিবির সামনে অনেক স্পেস আছে। এবং সিবি ও চাইবে এই স্পেস এক্সপ্লয়েট করতে। কিন্তু এইটা একতা ট্র্যাপ। আপনি যখন এই জোনে আসবেন ৩ দিন থেকে ৩ জন প্রেস করবে এখন। কিছুক্ষণ আগে ১ জন করত আর এখন ৩ জন। তারমানে আপনার বল উইন করার সম্ভবনা অনেক বেশি। আবার খেয়াল করেন সিবিকে প্রেস করছে অন্য দলের সিবি। অর্থ প্রতিপক্ষের সিবি যদি বল প্লেয়িং সিবি হয় কিংবা ড্রিবলার হয় তাহলে ১ টা পাসে ৩ টা লাইন সে ব্রেক করে ফেলবে। এইটাকে ফুটবলের ভাষায় বলে, "ট্রানজিশন পিরিয়ড"। যখন আপনি সিদ্ধান্ত নেন। এটাক করবেন নাকি ডিফেন্স করবেন । আর এইজন্য রিয়ালের রামোস মানুষের এত গালাগালি খাওয়ার পরে ও উপরে উঠে যায়। কারণ সে জানে, এই স্পেস ছেড়ে দিলে ভয়াবহ বিপর্য্য অবস্থা করছে। এই মুহুর্তে আপনাকে সিনিক্যাল হতে হবে। যেভাবে হোক থামাতে হবে ফাউল করে অথবা কার্ড খেয়ে। তা না হলে সব শেষ। হয়ত সবাই আপনাকে খারাপ ভাববে বলবে ফাউল করার দরকার ছিল না। কিন্তু বাস্তবতা হল, সেইটা না করলে অনেক বড় বিপর্যয় অপেক্ষা করছে আপনার জন্য।

এখন ৪ ধরনের প্রেসিং স্টাইল আছে । ১। ম্যান ওরিয়েন্টড মার্কিং। ২। স্পেস ওরিয়েন্টডে। ৩। অপশন অরিয়েন্টেড ৪। পজিশন ওরিয়েন্টেড।

আবার ম্যান ওরিয়েন্টেড মার্কিং  দুই রকম। একতা হল ফ্ল্যাক্সিবল অন্যটা রিজিড। রিজিড হল ফরমেশন ব্রেক করা যাবে না । ফ্লেক্সিবলে আপনি মাল্টিপ্লেয়ারকে একসাথে মার্ক করতে পারেন। আর মার্ক করার জন্য আপনি ফরমেশন ব্রেক করলেও কোচ আপনাকে কিছু বলবে না। আপনি চাইলে ৪টা সিস্টেমই একসাথে ডিপ্লয় করতে পারেন। কিন্তু ভেবে দেখুন তাহলে কতটা কমপ্লেক্স সিস্টেম হতে পারে এইটা। আপনি সিস্টেম বানানেই হল না। সেই সিস্টেমটা বোঝাতে হবে আপনার প্লেয়ারকে ও। এখন আপনি যদি বলেন আপনার প্লেয়ারকে, "তোমরা ম্যান ওরিয়েন্টেড মার্ক করবে এবং রিজিড ফ্ল্যাক্সিবল দুই ওয়েতে"। এখন আপনারাই বলুন, আপনি নিজে তখন কি করবেন? যে কোন একটা হয়ত ফলো করবেন। কিন্তু বাকীরা? তারা তো জানে না আপনি ফ্ল্যাক্সিবল নাকি রিজিড ম্যান মার্কিং করছেন। তারা কিভাবে নিজেদের পজিশন এডজাস্ট করবে? তো দেখা গেল, সিস্টেম যত সাধারন আর হিউম্যান বোধ্য রাখা যায় ততই ভাল। আপনি যত পেচাবেন তত প্লেয়ারদের মধ্যে কনফিউশন সৃষ্টি হবে। আর আপনি চাইলেও সব গুলো ব্যবহার করতে পারছেন না কারন প্লেয়ার লিমিটেশন। আর নতুন সিস্টেম ডেভেলাপ করার সময় ঝামেলাটা হয় এই সব জায়গায়। এক কোচ হয়ত, ম্যান ওরিয়েন্টেড প্রেস করত অন্য কোচ এসে বলবে না আমি স্পেস ওরিয়েন্টেড করব। তারমানে হঠাৎ করে আপনার জন্য নতুন কিছু। শুধু আপনি না পুরো স্কোয়াডের জন্য নতুন।

ম্যান ওরিয়েন্টেড প্রেস নিয়ে মোটামুটি সবার একটা ধারনা হয়েছে আশা করি । এইবার আসি বাকীগুলো প্রেসিং সিস্টেম নিয়ে। প্রথমে স্পেস ওরিয়েন্টেড । এইটা করা হয়, ওয়াইড এরিয়ায়। যাতে একজন প্লেয়ারের উপর ফোকাস থাকে শুধু। পুরো দল বলের আশেপাশে স্পেস গুলো কভার দেয়। এখন বলতে আপ্রেন ওয়াইড এরিয়া কেন করা হবে? কেন সেন্টার এরিয়ায় নয়? এর কারন আপনি সেন্টার এরিয়ায় স্পেস নিয়ে কাজ করার সুযোগ কম। আপনি যদি বল জিতবেন এই মেন্টালিটি নিয়ে প্রেস না করেন মাথায় রাখবেন এই প্রেসিং অকেজো হয়ে যাবে। কারণ যেহেতু স্পেস ওরিয়েন্টেড তারমানে আপনার ফুলব্যাকের অবস্থান অনেকটা সেন্টার রোলে এসে যাবে । চিন্তা করে দেখুন এই সিচুয়েশনে আপনি আদৌ বল বের করতে পারবেন কিনা? কিন্তু আপনি যদি একবার বল বের করে নিতে পারেন আপনি চোখ বন্ধ করে বল পাস দিতে পারবেন প্রতিপক্ষের অন্য অর্ধে ওয়াইড এরিয়ায়।   

![press4]({{ "/blog/assets/img/press4.png"}}){:class="img-responsive"}

তারমানে দেখা গেল, ইনটেনস নিয়ে প্রেস না করলে, এইটাও কাজের না। দেখা যাক পজিশন ওরিয়েন্টেডটা কেমন। এই প্রেসিং স্টাইলে আপনি আপনার পজিশনে ফিক্স থাকবেন কোন ভাবে ফরমেশন ব্রেক করা যাবে না। এবং প্রতিটা লাইন আস্তে আস্তে উপর উঠবে। লাইনটা মেইনটেইন হবে বলের মুভমেন্টের উপর নির্ভর করে। শেইপ ভেরি ভেরি ইম্পোটেন্ট হেয়ার। এইটা পিছনে আইডিয়াটা হল, আমি স্পেস কন্ট্রোল করতে পারলেই হল। প্রতিপক্ষ তখন প্রেসকৃত না হয়ে ও সেই ফিলটা পাবে।

এইবার আসি, আমার সব থেকে ফেভারিট প্রেসিং স্টাইল নিয়ে । সেইটা হল অপশন ওরিয়েন্টেড প্রেসিং। এই প্রেসিং স্টাইল খেলানো সব দলের পক্ষে সম্ভব না । এইটার জন্য আপনার খুব প্লেয়ারদের বুদ্ধিমত্তা সেই হতে হবে। তাকে অনেক কিছু মুভমেন্ট আগে থেকে ইমাজিন করে নিতে হবে। সেই অনুসারে নিজেকে সেট করতে হবে। বলের পাসিং অপশন কয়টা এবং কোন কম্বিনেশনে বলটা কোথায় আসবে এইটা পুরোটা নিজের কল্পনায় একে নিতে হবে। এই প্রেসিং মূল টার্গেট থাকে বলতা যাতে আগাতে না পারে। আগের ৩টায় প্লেয়ারদের উপর প্রেস করা হলেও শুধুমাত্র এইটাতে বলের উপর প্রেস করা হয় মানে তার মুভমেন্টের উপর। আর এইটার আরেকতা সুবিধে হল, এইটা সাথে আপনি সহজে ম্যান মার্কিং প্রেসিং চাইলে ঢুকাতে পারেন। কিন্তু ওই যে বললাম প্লেয়ারদের বুদ্ধিমত্তা উন্নত হওয়া লাগবে। মোটামুটি সব পজেশনাল দলই এখন এইটা সর্বোচ্চ ব্যবহারের চেষ্টা করে।

লোপের পোর্ত পেপের বায়ার্নকে হারিয়েছিল এই অপশন ওরিয়েন্টেড প্রেসিং দিয়ে। আবার সেকেন্ড লেগে পেপ লোপেকে আউটপ্লে করে স্পেস ওরিয়েন্টেড প্রেস দিয়ে। পার্থক্যতা কই ছিল ? প্রথম লেগে পেপ চেয়েছিল মিডল দিয়ে খেলতে আর সে জন্য বারবার পাস ব্লক হচ্ছিল মিডে। কিন্তু যখন স্পেস ওরিয়েন্টেড করা শুরু করল সেকেন্ড লেগে তখন বল টা স্ট্যাটিক প্লেয়াররা ডাইনামিক। প্লেয়াররা স্পেস কভার দিচ্ছিল। পাসিং লাইন ব্লক করলে ফলে যেইতা হচ্ছিল বারবার পেপের মিড অবস্থান হচ্ছিল লোপের মিডের উপরে।

আশা করি এই পর্যন্ত আপনাদের প্রেসিং সম্পর্কে একটা ভাল আইডিয়া হয়েছে। এইবার চিন্তা করুন, আপনার প্রতিপক্ষ দল বল পায়ে খুব ভাল। তখন কি আপনার প্রেসিং করা কি উচিত? উত্তর হল, মোটেও না। তখন আপনি কি করবেন? মোট কথা আপনি তখন স্পেস ছোট করবেন আর সেন্টার ব্লক করবেন। আর পজেশনাল ফুটবলের সমস্যাটা হয় তখনি।

![press5]({{ "/blog/assets/img/press5.png"}}){:class="img-responsive"}

উপরের ছবিতে প্রতিপক্ষ আপনাকে বল ছেড়ে দিয়েছে। ওয়াইড এরিয়া ছেড়ে দিয়েছে । মোট কথা পুরো মাঠ আপনার জন্য ওপেন। কিন্তু গোল করার জন্য যে ১৪ নাম্বার জোন আছে সেইটা তারা ব্লক করে রেখেছে। এখন এই সিচুয়েশনে প্রতিপক্ষ আপনাকে প্রেস করবে একদম ডিফেন্সিভ থার্ডে ডিপ জোনে। আর মাথায় রাখবেন যদি বল উইন করে পুরো মাঠ কিন্তু ফাকা। প্রতিপক্ষ আপনাকে ইচ্ছে করেই এইটা ছেড়ে দিয়েছে। আরো ভালভাবে বললে ট্র্যাপ সৃষ্টি করেছে আপনার জন্য। হাই পিচে যেভাবে আমি করেছিলাম ঠিক সেই রকম ভাবে লো ব্লকে ট্র্যাপ। এখন আপনি সিদ্ধান্ত নিবেন কোনটা আপনার জন্য ভাল।  তাই প্রতিপক্ষ এই রকম সিচুয়েশনে বল উইন করলে আপনার করতে হবে কাউন্টার প্রেস। তা না হলে বুঝতেই পারছেন কি হবে। আর এই কাউন্টার প্রেস নিয়ে লিখব সামনের পর্বে।
